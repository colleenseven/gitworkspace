《杜审言诗全集》查看《杜审言诗全集》书评和最新更新以及相关书籍推荐请到《杜审言诗全集》专题网址http://www.xiabook.com/gudai/2931/ 




杜审言诗全集简介

小*说**t*xt**天*堂
 编校前言
杜审言（公元648？- 708年），初唐的一位重要诗人，杜甫的祖父。他的诗以浑厚见长，精于律诗，尤工五律，与同时
的沈(亻全)期、宋之问齐名。他对律诗的定型作出了杰出的贡献，由此也奠定了他在诗歌发展史中的地位。杜甫有云：“吾
祖诗冠古。”史称杜审言有文集十卷，大多散佚不闻。现存最早的《杜审言集》是宋刻一卷本，收诗四十三首。《全唐诗》所收亦此数，并按体裁编次，计有五言古体二，五律二十八，七律三，五言排律七，七绝三。
本《电子版杜审言诗全集》以施铁民(david steelman)先生输入的《全唐诗》为底本，以上海古籍出版社1982年版徐定
祥的《杜审言诗注》为校本，编次依底本。异文择善而从，一般不出校，确有价值者，注于篇末。
事迹
杜审言，字必简，襄州襄阳人，晋征南将军预远裔。擢进士，为隰城尉，恃才高，以傲世见疾。苏味道为天官侍郎，审言集判，出谓人曰：“味道必死。”人惊问故，答曰：“彼见吾判，且羞死。”又尝语人曰：“吾文章当得屈、宋作衙官，吾笔当得王羲之北面。”其矜诞类此。累迁洛阳丞，坐事贬吉州司户参军。司马周季重、司户郭若讷构其罪，系狱，将杀之。季重等酒酣，审言子并年十三，袖刃刺季重于座，左右杀并。季重将死，曰：“审言有孝子，吾不知，若讷故误我。”审言免官，还东都。苏(廷页)伤并孝烈，志其墓，刘允济祭以文。武后召审言，将用之，问曰：“卿喜否？”审言蹈舞谢，后令赋《欢喜诗》，叹重其文，授著作佐郎，迁膳部员外郎。神龙初，坐交通张易之，流峰州。入为国子监主簿、修文馆直学士，卒。大学士李峤等奏请加赠，诏赠著作郎。初，审言病甚，宋之问、武平一等省候何如，答曰“甚为造化小儿相苦，尚何言？然吾在，久压公等，今且死，固大慰，但恨不见替人”云。少与李峤、崔融、苏味道为文章四友，世号“崔李苏杜”。融之亡，审言为
服缌云。审言生子闲，闲生甫。（《新唐书·杜审言传》）
诗评
杜审言，子美祖父也。则天时以诗擅名，与宋之问倡和，有“绾雾青条弱，牵风紫蔓长”，又“寄语洛城风与月，明年春色倍还人”。子美“林花著雨胭脂落，水荇牵风翠带长”，又云“传语风光共流转，暂时相赏莫相违”，虽不袭其意，而语脉盖有家风矣。
（宋·王得臣《麈史·诗话部》）
唐初沈、宋以来，律诗始盛行，然未以平侧失眼为忌。审言诗虽不多，句律极严，无一失粘者。甫之家传有自来矣，然遂欲衙官屈、宋，则不可也。（宋·陈振孙《直斋书录解题·诗集类》）
初唐五言律，“独有宦游人”第一。（明·胡应麟《诗薮》内篇）
初唐无七言律，五言亦未超然。二体之妙，杜审言实为首倡。五言则“行止皆无地”、“独有宦游人”，排律则“六位乾坤动”、“北地寒应苦”，七言则“季冬除夜”、“毗陵震泽”，皆极高华雄整。少陵继起，百代楷模，有自来矣。（同上）
审言“风光新柳报，宴赏落花催”，摩诘“兴阑啼鸟换，坐久落花多”，皆佳句也。然“报”与“催”字极精工，而意尽语中；“换”与“多”字觉散缓，而韵在言外。观此可以知初、盛次第矣。（同上）
七言律最难，迄唐世工不数人，人不数篇。初则必简、云卿、廷硕、巨山、延清、道济……（同上）
自少陵绝句对结，诗家率以半律讥之。然绝句自有此体，特杜非当行耳。……若杜审言“红粉楼中应计日，燕支山下莫经年”，“独怜京国人南窜，不似湘江水北流”，则词竭意尽，虽对犹不对也。（同上）
近体梁、陈已有，至杜审言始叶于度。（清·王夫之《姜斋诗话》）
目录（共三十九题，四十三首）
南海乱石山作送和西蕃使
蓬莱三殿侍宴奉敕咏...   望春亭侍游应诏
宿羽亭侍宴应制  岁夜安乐公主满月侍宴应制
奉和七夕侍宴两仪殿应制  大(酉甫)[永昌元年]
赋得妾薄命  和韦承庆过义阳公主山池五首
和晋陵陆丞早春游望  秋夜宴临津郑明府宅
和康五庭芝望月有怀  登襄阳城
旅寓安南春日怀归
代张侍御伤美人  送高郎中北使
都尉山亭夏日过郑七山斋
送崔融  经行岚州
重九日宴江阴除夜有怀
晦日宴游七夕
守岁侍宴应制大(酉甫)
春日京中有怀扈从出长安应制
春日江津游望泛舟送郑卿入京
度石门山赠崔融二十韵
赠苏味道和李大夫嗣真奉使存抚河东
赠苏绾书记  渡湘江
戏赠赵使君美人

www.xiabook.com



杜审言诗全集（共三十九题，四十三首）

www.xiＡbook.com
  南海乱石山作
涨海积稽天，群山高(上山下业)地。
相传称乱石，图典失其事。
悬危悉可惊，大小都不类。
乍将云岛极，还与星河次。
上耸忽如飞，下临仍欲坠。
朝暾(赤色)丹紫，夜魄炯青翠。
穹崇雾雨蓄，幽隐灵仙(门必)。
万寻挂鹤巢，千丈垂猿臂。
昔去景风涉，今来姑洗至。
观此得咏歌，长时想精异。
送和西蕃使
使出凤皇池，京师阳春晚。
圣朝尚边策，诏谕兵戈偃。
拜手明光殿，摇心上林苑。
种落逾青羌，关山度赤坂。
疆场及无事，雅歌而餐饭。
宁独锡和戎，更当封定远。
蓬莱三殿侍宴奉敕咏终南山应制
北斗挂城边，南山倚殿前。
云标金阙迥，树杪玉堂悬。
半岭通佳气，中峰绕瑞烟。
小臣持献寿，长此戴尧天。
望春亭侍游应诏
帝出明光殿，天临太液池。
尧樽随步辇，舜乐绕行麾。
万寿祯祥献，三春景物滋。
小臣同酌海，歌颂答无为。
宿羽亭侍宴应制
步辇千门出，离宫二月开。
风光新柳报，宴赏落花催。
碧水摇云阁，青山绕吹台。
圣情留晚兴，歌管送余杯。
云：一作空。
岁夜安乐公主满月侍宴应制
戚里生昌胤，天杯宴重臣。
画楼初满月，香殿早迎春。
睿作尧君宝，孙谋梁国珍。
明朝元会日，万寿乐章陈。

奉和七夕侍宴两仪殿应制
一年衔别怨，七夕始言归。
敛泪开星靥，微步动云衣。
天迥兔欲落，河旷鹊停飞。
那堪尽此夜，复往弄残机。
大(酉甫)[永昌元年]
圣后乘乾日，皇明御历辰。
紫宫初启坐，苍璧正临春。
雷雨垂膏泽，金钱赠下人。
诏(酉甫)欢赏遍，交泰睹惟新。
赋得妾薄命
草绿长门掩，苔青永巷幽。
宠移新爱夺，泪落故情留。
啼鸟惊残梦，飞花搅独愁。
自怜春色罢，团扇复迎秋。
掩：一作闭。
和韦承庆过义阳公主山池五首
其一
野兴城中发，朝英物外求。
情悬朱绂望，契动赤泉游。
海燕巢书阁，山鸡舞画楼。
雨余清晚夏，共坐北岩幽。
赤泉：一作赤松。
其二
径转危峰逼，桥回缺岸妨。
玉泉移酒味，石髓换粳香。
绾雾青丝弱，牵风紫蔓长。
犹言宴乐少，别向後池塘。
青丝：一作青条。宴乐：一作行乐。
其三
携琴绕碧沙，摇笔弄青霞。
杜若幽庭草，芙蓉曲沼花。
宴游成野客，形胜得山家。
往往留仙步，登攀日易斜。
其四
攒石当轩倚，悬泉度牖飞。
鹿(麋下换弭)冲妓席，鹤子曳童衣。
园果尝难遍，池莲摘未稀。
卷帘唯待月，应在醉中归。
冲妓席：一作衔妓席。
其五
赏玩期他日，高深爱此时。
池分八水背，峰作九山疑。
地静鱼偏逸，人闲鸟欲欺。
青溪留别兴，更与白云期。
池分：一作池为。
和晋陵陆丞早春游望
独有宦游人，偏惊物候新。
云霞出海曙，梅柳渡江春。
淑气催黄鸟，晴光转绿萍。
忽闻歌古调，归思欲沾巾。
秋夜宴临津郑明府宅
行止皆无地，招寻独有君。
酒中堪累月，身外即浮云。
露白宵钟彻，风清晓漏闻。
坐携余兴往，还似未离群。
露：一作霜。
和康五庭芝望月有怀
明月高秋迥，愁人独夜看。
暂将弓并曲，翻与扇俱团。
雾濯清辉苦，风飘素影寒。
罗衣一此鉴，顿使别离难。
雾：一作露。
登襄阳城
旅客三秋至，层城四望开。
楚山横地出，汉水接天回。
冠盖非新里，章华即旧台。
习池风景异，归路满尘埃。
旅寓安南
交趾殊风候，寒迟暖复催。
仲冬山果熟，正月野花开。
积雨生昏雾，轻霜下震雷。
故乡逾万里，客思倍从来。
春日怀归
心是伤归望，春归异往年。
河山鉴魏阙，桑梓忆秦川。
花杂芳园鸟，风和绿野烟。
更怀欢赏地，车马洛桥边。
代张侍御伤美人
二八泉扉掩，帷屏宠爱空。
泪痕消夜烛，愁绪乱春风。
巧笑人疑在，新妆曲未终。
应怜脂粉气，留著舞衣中。
送高郎中北使
北狄愿和亲，东京发使臣。
马衔边地雪，衣染异方尘。
岁月催行旅，恩荣变苦辛。
歌钟期重锡，拜手落花春。
都尉山亭
紫藤萦葛(艹儡去亻)，绿刺(罗下换捐去扌)蔷薇。
下钓看鱼跃，探巢畏鸟飞。
叶疏荷已晚，枝亚果新肥。
胜迹都无限，只应伴月归。
夏日过郑七山斋
共有樽中好，言寻谷口来。
薜萝山径入，荷芰水亭开。
日气含残雨，云阴送晚雷。
洛阳钟鼓至，车马系迟回。
送崔融
君王行出将，书记远从征。
祖帐连河阙，军麾动洛城。
旌旃朝朔气，笳吹夜边声。
坐觉烟尘扫，秋风古北平。
旌旃：一作旌旗。
经行岚州
北地春光晚，边城气候寒。
往来花不发，新旧雪仍残。
水作琴中听，山疑画里看。
自惊牵远役，艰险促征鞍。
重九日宴江阴
蟋蟀期归晚，茱萸节候新。
降霜青女月，送酒白衣人。
高兴要长寿，卑栖隔近臣。
龙沙即此地，旧俗坐为邻。
除夜有怀
故节当歌守，新年把烛迎。
冬氛恋虬箭，春色候鸡鸣。
兴尽闻壶覆，宵阑见斗横。
还将万亿寿，更谒九重城。
晦日宴游
日晦随(艹冥)荚，春情著杏花。
解绅宜就水，张幕会连沙。
歌管风轻度，池台日半斜。
更看金谷骑，争向石崇家。
七夕
白露含明月，青霞断绛河。
天街七襄转，阁道二神过。
(衤玄)服锵环佩，香筵拂绮罗。
年年今夜尽，机杼别情多。
守岁侍宴应制
季冬除夜接新年，帝子王孙捧御筵。
宫阙星河低拂树，殿廷灯烛上熏天。
弹弦奏节梅风入，对局探钩柏酒传。
欲向正元歌万寿，暂留欢赏寄春前。
大(酉甫)
毗陵震泽九州通，士女欢娱万国同。
伐鼓撞钟惊海上，新妆(衤玄)服照江东。
梅花落处疑残雪，柳叶开时任好风。
火德云官逢道泰，天长地久属年丰。
地久：一作日久。
春日京中有怀
今年游寓独游秦，愁思看春不当春。
上林苑里花徒发，细柳营前叶漫新。
公子南桥应尽兴，将军西第几留宾。
寄语洛城风日道，明年春色倍还人。
扈从出长安应制
分野都畿列，时乘六御均。
京师旧西幸，洛道此东巡。
文物驱三统，声名走百神。
龙旗萦漏夕，凤辇拂钩陈。
抚迹地灵古，游情皇鉴新。
山追散马日，水忆钓鱼人。
禹食传中使，尧樽遍下臣。
省方称国阜，问道识风淳。
岁晚天行吉，年丰景从亲。
欢娱包历代，宇宙忽疑春。
拂钩陈：一作出钩陈。

春日江津游望
旅客摇边思，春江弄晚晴。
烟销垂柳弱，雾卷落花轻。
飞棹乘空下，回流向日平。
鸟啼移几处，蝶舞乱相迎。
忽叹人皆浊，堤防水至清。
谷王常不让，深可戒中盈。
常不让：意有不合，疑当作常为让。《和李大夫嗣真奉使存抚
河东》之“江海宁为让”句或可为证。

泛舟送郑卿入京
帝坐蓬莱殿，恩追社稷臣。
长安遥向日，宗伯正乘春。
相宅开基地，倾都送别人。
行舟萦渌水，列戟满红尘。
酒助欢娱洽，风催景气新。
此时光乃命，谁为惜无津。
度石门山
石门千仞断，迸水落遥空。
道束悬崖半，桥欹绝涧中。
仰攀人屡息，直下骑才通。
泥拥奔蛇径，云埋伏兽丛。
星躔牛斗北，地脉象牙东。
开塞随行变，高深触望同。
江声连骤雨，日气抱残虹。
未改朱明律，先含白露风。
坚贞深不惮，险涩谅难穷。
有异登临赏，徒为造化功。
赠崔融二十韵
十年俱薄宦，万里各他方。
云天断书札，风土异炎凉。
太息幽兰紫，劳歌奇树黄。
日疑怀叔度，夜似忆真长。
北使从江表，东归在洛阳。
相逢慰畴昔，相对叙存亡。
草深穷巷毁，竹尽故园荒。
雅节君弥固，衰颜余自伤。
人事盈虚改，交游宠辱妨。
雀罗争去翟，鹤氅竞寻王。
思极欢娱至，朋情讵可忘。
琴樽横宴席，岩谷卧词场。
连骑追佳赏，城中及路旁。
三川宿雨霁，四月晚花芳。
复此开悬榻，宁唯入後堂。
兴酣鸲鹆舞，言洽凤凰翔。
高选俄迁职，严程已饬装。
抚躬衔道义，携手恋辉光。
玉振先推美，金铭旧所防。
勿嗟离别易，行役共时康。
竞寻王：一作更寻王。
赠苏味道
北地寒应苦，南庭戍未归。
边声乱羌笛，朔气卷戎衣。
雨雪关山暗，风霜草木稀。
胡兵战欲尽，汉卒尚重围。
云净妖星落，秋深塞马肥。
据鞍雄剑动，插笔羽书飞。
舆驾还京邑，朋游满帝畿。
方期来献凯，歌舞共春辉。
秋深：一作秋高。
四、五联《全唐诗》作：
胡兵战欲尽，虏骑猎犹肥。
雁塞何时入，龙城几度围。
和李大夫嗣真奉使存抚河东
六位乾坤动，三微历数迁。
讴歌移火德，图谶在金天。
子月开阶统，房星受命年。
祯符龙马出，宝(竹录)凤凰传。
地即交风雨，都仍卜涧(氵廛)。
明堂唯御极，清庙乃尊先。
不宰神功运，无为大象悬。
八荒平物土，四海接人烟。
已属群生泰，犹言至道偏。
玺书傍问俗，旌节近推贤。
秩比司空位，官临御史员。
雄词执刀笔，直谏罢楼船。
国有大臣器，朝加小会筵。
将行备礼乐，送别仰神仙。
城阙周京转，关河陕服连。
稍观汾水曲，俄指绛台前。
姑射聊长望，平阳遂宛然。
舜耕余草木，禹凿旧山川。
昔出诸侯上，无何霸业全。
中军归战敌，外府绝兵权。
隐隐帝乡远，瞻瞻肃命虔。
西河偃风俗，东壁挂星躔。
井邑(木分)榆社，陵园松柏田。
荣光晴掩代，佳气晓侵燕。
雨霈鸿私涤，风行睿旨宣。
茕嫠访疾苦，屠钓采贞坚。
人乐逢刑措，时康洽赏延。
赐逾秦氏级，恩倍汉家钱。
拥传咸翘首，称觞竞比肩。
拜迎弥道路，舞咏溢郊廛;。
杀气西衡白，穷阴北土玄。
飞霜遥渡海，残月迥临边。
缅邈朝廷问，周流朔塞旋。
兴来探马策，俊发抱龙泉。
学总八千卷，文倾三百篇。
澄清得使者，作颂有人焉。
莫以崇班阂，而云胜托捐。
伟材何磊落，陋质几翩(儇去亻右加羽)。
江海宁为让，巴渝辄自牵。
一闻歌圣道，助曲荷陶甄。
平物土：一作凭物土。北土：一作北暝。
辄自牵：一作转自牵。
赠苏绾书记
知君书记本翩翩，为许从戎赴朔边。
红粉楼中应计日，燕支山下莫经年。

渡湘江
迟日园林悲昔游，今春花鸟作边愁。
独怜京国人南窜，不似湘江水北流。
戏赠赵使君美人
红粉青娥映楚云，桃花马上石榴裙。
罗敷独向东方去，谩学他家作使君。



下书网 手机端免费下载txt http://m.xiabook.com ，最有文艺气息的文学网站，我们提供给您的小说不求最多，但求最经典最完整